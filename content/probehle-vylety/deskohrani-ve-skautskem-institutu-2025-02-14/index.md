---
title: Deskohraní ve Skautském Institutu
zacatek: 2025-02-14
konec: ""
type: post
---
\
Znáte to. Trdelník se točí na každém rohu, směsice nejrůznějších jazyků hučí okolo jako bzučí včely v úlu, vzduchem se snoubí pach koňských koblih, grilovaného masa, limonády, piva, cigaretového kouře, svařáku a moči. Janek Rubeš nahání nepoctivé taxikáře a veksláky a do toho všeho odbíjí pět a začíná zvonkohra Orloje se špalírem apoštolů zakončená cinkáním Smrtky a přitroublým potleskem turistů. Co by tomu asi řekl Mikuláš z Kadaně? Prostě Staromák třetího tisíciletí.\
\
Vedle toho všeho, za ušmudlanými prosklenými dveřmi a trochu nevzhledným foie gras ( :) ), které střeží stejně ušmudlaný a nevzhledný vrátný, se nachází skutečná oáza pokoje se zaslouženě honosným názvem, Skautský Institut.\
Vnitroblok je v zimě vyklizený, ale v létě to zde také bzučí jako v úlu, ale jako v tom našem, takovém tom domácím. Člověk má pocit, že prochází z téměř cizího velkoměsta do známé čtvrti v Nových Kotěhůlkách. Na pavlačích postává pár otužilců a těší se, až se oteplí a budou moci posedávat u stolků, klábosit a nebo jen tak pokukovat kolem. Vždyť ve vnitrobloku se toho tolik děje. Obzvlášť pěkné je  sledovat a poslouchat třeba koncert hm... . Na chodbách debatují skupinky mladých. Někdo se učí, někdo pracuje, někdo plánuje tábory, výlety. Spousta jich je u baru.\
\
My však stoupáme výš a odemykáme pro nás připravenou "zasedačku" Maják. Proč Maják? Záhy zjišťujeme. Druhými dveřmi lze vystoupat do malého arkýřku, který se tyčí nad náměstím a z něhož vidíme mumraj velkoměsta. Tak jako holub, který větří, kde by sezobl nějaký ten kousek flusu.\
\
Účast byla obvyklá, někdo odpadl, někdo dorazil téměř neohlášen, ale důležité je, že se dalo hrát více her najednou a že jsme se více méně vystřídali nad tím, co kdo chtěl. Někdo se přiučil hrám novým, někdo oprášil zapomenutá pravidla a s kofolou a pokroutkami čas příjemně plynul. I rodiče, kteří si přišli předčasně vyzvednout své ratolesti jsme přizvali k jedné či dvěma partičkám, vydrželi je a třeba se jim i líbily. Kdo ví, bylo to moc milé, jak dokazují i [FOTKY](https://eu.zonerama.com/vlci-keblany/1303470?secret=R29V8G02MMYv0gPl94klH1g49).\
\
Příště budeme opět v našem známém prostředí, ale takováto příjemná změna se jednou za čas náramně hodí. Tak zase doražte!\
\
JŠ\
\
HOWGH