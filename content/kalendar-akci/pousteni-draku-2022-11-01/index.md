---
title: Pouštění draků
zacatek: 2022-11-26
konec: ""
type: post
---
Zdravím všechny vlky,

Fouká studený vítr prosycený vůní tlejícího listí. Sluneční paprsky už nemají sílu prorazit hustou hradbu nacucaných mraků, z nichž neúnavně mží. Část kapek krystalizuje v led a po dopadu ihned roztává na pletených rukavicích, které tvrdošíjně svírají špulku s provázkem, který stoupá strmě vzhůru někam k tmavým mrakům. Při náhlých poryvech větru lze na samém konci špagátu zahlédnout cosi barevného, kterak tváří v tvář bodavému větru bojuje o své místo v časoprostoru. Vítr má však navrch a zdá se, že tentokrát to bude on, kdo se nad svou zkázou zasměje burácivým řevem. Smutný drak se užuž klátí na zem, když vtom... co se to děje. Zpoza něj se objevují další špagáty a na nich barevná plejáda rozličných tvarů, které nebohému dráčkovi přilétávají na pomoc. Vítr se zalekl, zklidněl, uznal svou porážku. Draci ho ovládli. Klouzají se na něm a jejich dovádění rozrazilo průzory v mracích a vše zalévá záře odpoledních paprsků.

To a mnoho dalšího zažijete **v sobotu 26.11. Sraz v 8:30** na Smíchovském nádraží ve vestibulu metra před pokladnami. V 8:49 nastoupíme do motoráčku a popovezeme se do Jinonic. Odtud se vydáme pouštět draky. Krátkou procházkou se **v 16:00 opět vrátíme na Smíchovské nádraží.**

S sebou si vezměte jakéhokoliv **draka**, dostatečně teplé oblečení (dle počasí i voděodolné), obuv pevnou případně naimpregnovanou, rukavice, čepici, velkou svačinu, dostatek pití (nejlépe teplé v termosce), tramvajenku na vlak (nebo obyčejný lístek na MHD).

Přihlaste se v odpovědi na mail y.enda@seznam.cz nebo na telefon 723 109 320.\
Budu se těšit,

Jenda

<!--EndFragment-->