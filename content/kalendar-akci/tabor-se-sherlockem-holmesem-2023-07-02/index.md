---
title: Tábor se Sherlockem Holmesem
zacatek: 2023-07-02
konec: 2023-07-16
type: post
---
DETEKTIVNÍ KANCELÁŘ SHERLOCKA HOLMESE
HLEDÁ ASISTENTY!

Ano, slyšíte správně. 19. století se chýlí ke konci a počet zločinů v
Londýně stoupá stále vzhůru. Míra kriminality se stala natolik
neúnosnou, že jsem se já, slavný Sherlock Holmes, rozhodl najít mezi
Angličany několik asistentů, kteří by mi pomohli s řešením zločinů,
jichž se nemohu ujmout osobně. Tuto důležitou práci ale samozřejmě
nesvěřím jen tak někomu. Proto jsem se rozhodl zájemce osobně
podrobit několika zkouškám, podle nichž určím ty nejlepší a
nejchytřejší.

Pokud si připadáte jako vhodný kandidát a máte zájem se o místo
ucházet, dostavte se prosím 2. 7. 2023 na adresu 221 Baker Street,
Londýn. Zkoušky budou probíhat dva týdny, přesněji do 16. 7., kdy
sdělím své rozhodnutí. Zájemce, kteří nepocházejí z Londýna, odveze
drožka z **parkoviště před poliklinikou na Budějovické (roh ulic Antala
Staška a Na Krčské stráni) v 9:00**. Je vhodné se dostavit s půlhodinovým předstihem (tedy v 8:30),
abyste měli čas předat potřebné dokumenty a naložit veškerá zavazadla.

K tomuto inzerátu přikládám seznam vybavení, které je k úspěšnému
splnění zkoušek nezbytné. Detektivní asistenti musí být samozřejmě
v co nejlepší kondici, a proto popište svůj zdravotní stav ve
Zdravotním dotazníku, Dotazníku o zdravotní způsobilosti a poproste
své rodiče, aby potvrdili vaši bezinfekčnost. S sebou si nezapomeňte
kopii karty pojištěnce, kdybyste během zkoušek přišli k úhoně.
Během výběrového řízení jste odkázáni pouze sami na sebe a ostatní
kandidáty. Pokud si ale vaše rodina přeje slyšet vyhlášení výsledků,
může se dostavit v sobotu 15. 7. ve 14:00, nejlépe včas, aby nebyl
narušen průběh zkoušek.

Samozřejmě můžete stále přijímat dopisy. Pro tyto účely, prosím,
využijte adresu:

LTT TAK Praha

Nesměň 13 – hostinec

374 01 Trhové Sviny

Během testů se zájemci musí spolehnout na vlastní důvtip, a proto
nejsou povoleny moderní pomůcky v podobě mobilních telefonů. Ve
viktoriánském Londýně neexistuje signál a způsob, jak tato zařízení
nabít zatím nebyl vynalezen. Pokud by vás přesto někdo z rodiny
potřeboval z nějakého důvodu kontaktovat, nechť vyzkouší jeden z
těchto kontaktů na pevnou linku:

723 109 320 - Jenda

604 570 928 - Kačna

Pokud se chcete na výběrové řízení důkladně připravit, doporučuji
vám libovolné knihy sepsané o mé osobě. Dovolil jsem si vybrat dvě z
nich, které považuji za nejvhodnější:

1. Muž s dýmkou a houslemi – Arthur Conan Doyle
2. Sherlock Holmes - Studie v šarlatové – Stephanie Baudet
   (vhodné pro mladší čtenáře)
   Těším se, až se osobně setkáme, a přeji vám mnoho štěstí a sil!

Sherlock Holmes